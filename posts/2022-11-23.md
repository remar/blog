2022-11-23

# Platsen

Jag anmälde intresse för att få en odlingslott år 2020, och efter
ganska precis 2 år så fick jag så tillgång till en! Lotten är ca 4x10
meter och har bra tillgång på både solljus och vatten. Eftersom jag
fick lotten så sent det här året så hann jag inte planera för att göra
något vettigt med den, och jag ville dessutom se vad som redan växer
där.

![](gfx/platsen.jpg)

Men nu, efter ett tags funderande, så vet jag att jag vill röja
iordning lotten och följa ett specifikt odlingssystem. En del av det
som just nu växer där ska jag plocka bort (exempelvis sparris) medans
annat kanske får stå kvar (rabarbern... kanske).

Det låg också en hel del stenplattor i jorden i lite olika former. På
bilden kan man se att jag har börjat plocka upp några och lutat mot
drivbänken (som också ska bort).

Eftersom jag varit så ofokuserad på den här odlingen under 2022 så ser
det inte mycket ut för världen, och andra som har odlingslotter här
undrar nog vad jag är för en lirare. Nu vet jag ju för egen del vad
jag tänker inför 2023, men man kan väl säga att det blir upp till
bevis nästa år!

När det gäller teoretisk förberedelse har jag fortsatt läsa i How to
Grow More Vegetables, kapitel 4 (Fertilization), kapitel 5 (Seeds) och
kapitel 6 (Companion Planting). Jag kommer framöver att skriva mer om
detta odlingssystem, men just nu kan jag säga att Fertilization
handlar en hel del om att cykla tillbaka den näring man plockar ut
genom kompost. Seeds handlar såklart om fröer, men även om förodling
och plantavstånd. I den här metoden förespråkar man att förodla
väldigt mycket mer än vad jag är van vid, så jag kommer även bygga en
hel del förodlingslådor. Slutligen Companion Planting handlar dels om
växtfölj (dvs. tidsaspekten på var saker växer), men även om att odla
olika sorters växter tillsammans för att de ska hjälpa varandra på
olika sätt.

Boken har också uppmanat till att skicka in jord för analys hos en
professionell tjänst, och detta har jag nu också gjort. Jag har använt
mig av [Hushållningssällskapets
Laboratorium](https://laboratorium.hushallningssallskapet.se/) och
inväntar nu spänt resultatet!
